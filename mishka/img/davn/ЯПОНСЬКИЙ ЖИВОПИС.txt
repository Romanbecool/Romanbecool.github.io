  Японський живопис досить сильно вплинув на мою творчість, і досі надихає на створення нових робіт. Почалося все з мого першого відвідання музею Західного і Східного мистецтва в Києві, коли я був просто зачарований старовинними японськими гравюрами із зображеннями кінних воїнів. Яскраві барви, досконала композиція і чітка окресленість  фігур дивовижно поєднувалися в оригінальні, одному мистецтву Далекого Сходу притаманні сюжети. Пізніше ці принципи я почав використовувати при творенні своїх власних робіт. Звичайно, цей вплив не є чимось екстраординарним. Протягом всієї історії Захід охоче долучався до надбань митців Сходу. Навіть не згадуючи про вплив японського мистецтва  на модерн та імпресіонізм загалом, можна просто навести листи Ван-Гога до свого брата Тео. В дуже самому по собі цікавому листуванні художник часто згадує Японію. І нехай він так ніколи й не побачив справжньої Японії, та свій образ мальовничої і загадкової країни він використав для формування власного творчого спрямування. Тож не дивно що японське мистецтво і досі має вплив на людей у всьому світі.
  Після звертань до найрізноманітніших тематик, якось несподівано для самого себе, одна за одною, я взявся за копії японських гравюр, повертаючись до них в проміжках між іншими роботами, поки, за декілька років, ця праця не оформилась у цілком самодостатню серію робіт. І навіть у той час, коли мені здавалося, що я вже цілком відбувся як художник, із  своїми вподобаннями і власним стилем, навіть тоді я не міг не визнати, що мені досі стає цікавим і корисним копіювати майстрів давнього Сходу. І дотепер чим більше я заглиблююсь у вивчення японської гравюри, тим більше усвідомлюю всю невичерпність цієї теми.
  Чому я вважаю що ці картини можуть бути цікавими і корисними не тільки мені? Мабуть тому що в японських гравюрах дуже виразно проступає те, що ми звикли називати гармонією. Це дивовижне відчуття композиції, злиття світу людини та природи, філософське висвітлення скороминучості буття і водночас неймовірна легкість, відкритість зображення. На мою думку це саме ті аспекти, яких нам часом не вистачає в сучасному житті.
 А на створення самої виставки мене підштовхнули відвідини українсько-японського Центру у Києві, про який я почув від своєї знайомої в Сумах. Я малював її портрет, а вона розповідала про те, як ходила до Центру на курси екібани. Коли я таки вибрався пізніше до цього Центру, то знайшов там справжні поклади літератури про Японію. Зокрема, окрім творів сучасних японських письменників, книг з історії, чи просто манги, мені відкрився ще й захоплюючий світ старовинної японської літератури. І якщо раніше я зачитувався лише загальновідомим західному читачеві творами Муракамі, то тут мій діапазон Японських письменників значно розширився, як сучасними, так і старовинними авторами. А ще подобалось просто чути наживо японську мову, позаяк в центрі часто бувають «місцеві» київські японці.  Для себе я відмітив, що найбільше з чутих мною мов, за мелодійністю мені подобаються саме японська та українська мови. Ось таке невеличке захоплення культурою іншої народу, яке, власне, почалось ще, мабуть, в далекому дитинстві із аніме Міядзакі.
